***
<h4>Song of Solomon: 1.1</h4><br>Il Cantico de’ Cantici di Salomone.
***
<h4>Song of Solomon: 1.2</h4><br>Mi baci egli de’ baci della sua bocca!… poiché le tue carezze son migliori del vino.
***
<h4>Song of Solomon: 1.3</h4><br>I tuoi profumi hanno un odore soave; il tuo nome è un profumo che si spande; perciò t’aman le fanciulle!
***
<h4>Song of Solomon: 1.4</h4><br>Attirami a te! Noi ti correremo dietro! Il re m’ha condotta ne’ suoi appartamenti; noi gioiremo, ci rallegreremo a motivo di te; noi celebreremo le tue carezze più del vino! A ragione sei amato!
***
<h4>Song of Solomon: 1.5</h4><br>Io son nera ma son bella, o figliuole di Gerusalemme, come le tende di Chedar, come i padiglioni di Salomone.
***
<h4>Song of Solomon: 1.6</h4><br>Non guardate se son nera; è il sole che m’ha bruciata; i figliuoli di mia madre si sono adirati contro di me; m’hanno fatta guardiana delle vigne, ma io, la mia vigna, non l’ho guardata.
***
<h4>Song of Solomon: 1.7</h4><br>O tu che il mio cuore ama, dimmi dove meni a pascere il tuo gregge, e dove lo fai riposare sul mezzogiorno. Poiché, perché sarei io come una donna sperduta, presso i greggi de’ tuoi compagni?
***
<h4>Song of Solomon: 1.8</h4><br>Se non lo sai, o la più bella delle donne, esci e segui le tracce delle pecore, e fa’ pascere i tuoi capretti presso alle tende de’ pastori.
***
<h4>Song of Solomon: 1.9</h4><br>Amica mia io t’assomiglio alla mia cavalla che s’attacca ai carri di Faraone.
***
<h4>Song of Solomon: 1.10</h4><br>Le tue guance son belle in mezzo alle collane, e il tuo collo è bello tra i filari di perle.
***
<h4>Song of Solomon: 1.11</h4><br>Noi ti faremo delle collane d’oro con de’ punti d’argento.
***
<h4>Song of Solomon: 1.12</h4><br>Mentre il re è nel suo convito, il mio nardo esala il suo profumo.
***
<h4>Song of Solomon: 1.13</h4><br>Il mio amico m’è un sacchetto di mirra, che passa la notte sul mio seno.
***
<h4>Song of Solomon: 1.14</h4><br>Il mio amico m’è un grappolo di cipro delle vigne d’En-Ghedi.
***
<h4>Song of Solomon: 1.15</h4><br>Come sei bella, amica mia, come sei bella! I tuoi occhi son come quelli dei colombi.
***
<h4>Song of Solomon: 1.16</h4><br>Come sei bello, amico mio, come sei amabile! Anche il nostro letto è verdeggiante.
***
<h4>Song of Solomon: 1.17</h4><br>Le travi delle nostre case sono cedri, i nostri soffitti sono di cipresso.
***
<h4>Song of Solomon: 2.1</h4><br>Io sono la rosa di Saron, il giglio delle valli.
***
<h4>Song of Solomon: 2.2</h4><br>Quale un giglio tra le spine, tale è l’amica mia tra le fanciulle.
***
<h4>Song of Solomon: 2.3</h4><br>Qual è un melo fra gli alberi del bosco, tal è l’amico mio fra i giovani. Io desidero sedermi alla sua ombra, e il suo frutto è dolce al mio palato.
***
<h4>Song of Solomon: 2.4</h4><br>Egli m’ha condotta nella casa del convito, e l’insegna che spiega su di me è Amore.
***
<h4>Song of Solomon: 2.5</h4><br>Fortificatemi con delle schiacciate d’uva, sostentatemi con de’ pomi, perch’io son malata d’amore.
***
<h4>Song of Solomon: 2.6</h4><br>La sua sinistra sia sotto al mio capo, e la sua destra m’abbracci!
***
<h4>Song of Solomon: 2.7</h4><br>O figliuole di Gerusalemme, io vi scongiuro per le gazzelle, per le cerve dei campi, non svegliate, non svegliate l’amor mio, finch’essa non lo desideri!
***
<h4>Song of Solomon: 2.8</h4><br>Ecco la voce del mio amico! Eccolo che viene, saltando per i monti, balzando per i colli.
***
<h4>Song of Solomon: 2.9</h4><br>L’amico mio è simile a una gazzella o ad un cerbiatto. Eccolo, egli sta dietro al nostro muro, e guarda per la finestra, lancia occhiate attraverso alle persiane.
***
<h4>Song of Solomon: 2.10</h4><br>Il mio amico parla e mi dice: Lèvati, amica mia, mia bella, e vientene,
***
<h4>Song of Solomon: 2.11</h4><br>poiché, ecco, l’inverno è passato, il tempo delle piogge è finito, se n’è andato;
***
<h4>Song of Solomon: 2.12</h4><br>i fiori appaion sulla terra, il tempo del cantare è giunto, e la voce della tortora si fa udire nelle nostre contrade.
***
<h4>Song of Solomon: 2.13</h4><br>Il fico ha messo i suoi ficucci, e le viti fiorite esalano il loro profumo. Lèvati, amica mia, mia bella, e vientene".
***
<h4>Song of Solomon: 2.14</h4><br>O mia colomba, che stai nelle fessure delle rocce, nel nascondiglio delle balze, mostrami il tuo viso, fammi udire la tua voce; poiché la tua voce è soave, e il tuo viso è bello.
***
<h4>Song of Solomon: 2.15</h4><br>Pigliateci le volpi, le volpicine che guastano le vigne, poiché le nostre vigne sono in fiore!
***
<h4>Song of Solomon: 2.16</h4><br>Il mio amico è mio, ed io son sua: di lui, che pastura il gregge fra i gigli.
***
<h4>Song of Solomon: 2.17</h4><br>Prima che spiri l’aura del giorno e che le ombre fuggano, torna, amico mio, come la gazzella od il cerbiatto sui monti che ci separano!
***
<h4>Song of Solomon: 3.1</h4><br>Sul mio letto, durante la notte, ho cercato colui che l’anima mia ama; l’ho cercato, ma non l’ho trovato.
***
<h4>Song of Solomon: 3.2</h4><br>Ora mi leverò, e andrò attorno per la città, per le strade e per le piazze; cercherò colui che l’anima mia ama; l’ho cercato, ma non l’ho trovato.
***
<h4>Song of Solomon: 3.3</h4><br>Le guardie che vanno attorno per la città m’hanno incontrata; e ho chiesto loro: "Avete visto colui che l’anima mia ama?"
***
<h4>Song of Solomon: 3.4</h4><br>Di poco le avevo passate, quando trovai colui che l’anima mia ama; io l’ho preso, e non lo lascerò, finché non l’abbia menato in casa di mia madre, e nella camera di colei che m’ha concepita.
***
<h4>Song of Solomon: 3.5</h4><br>Io vi scongiuro, o figliuole di Gerusalemme, per le gazzelle, per le cerve de’ campi, non svegliate, non svegliate l’amor mio, finch’essa non lo desideri!
***
<h4>Song of Solomon: 3.6</h4><br>Chi è colei che sale dal deserto, simile a colonne di fumo, profumata di mirra e d’incenso e d’ogni aroma de’ mercanti?
***
<h4>Song of Solomon: 3.7</h4><br>Ecco la lettiga di Salomone, intorno alla quale stanno sessanta prodi, fra i più prodi d’Israele.
***
<h4>Song of Solomon: 3.8</h4><br>Tutti maneggiano la spada, sono esperti nelle armi; ciascuno ha la sua spada al fianco, per gli spaventi notturni.
***
<h4>Song of Solomon: 3.9</h4><br>Il re Salomone s’è fatto una lettiga di legno del Libano.
***
<h4>Song of Solomon: 3.10</h4><br>Ne ha fatto le colonne d’argento, la spalliera d’oro, il sedile di porpora; in mezzo è un ricamo, lavoro d’amore delle figliuole di Gerusalemme.
***
<h4>Song of Solomon: 3.11</h4><br>Uscite, figliuole di Sion, mirate il re Salomone con la corona di cui l’ha incoronato sua madre, il giorno de’ suoi sponsali, il giorno dell’allegrezza del suo cuore.
***
<h4>Song of Solomon: 4.1</h4><br>Come sei bella, amica mia, come sei bella! I tuoi occhi, dietro al tuo velo, somiglian quelli delle colombe; i tuoi capelli son come un gregge di capre, sospese ai fianchi del monte di Galaad.
***
<h4>Song of Solomon: 4.2</h4><br>I tuoi denti son come un branco di pecore tosate, che tornano dal lavatoio; tutte hanno de’ gemelli, non ve n’è alcuna che sia sterile.
***
<h4>Song of Solomon: 4.3</h4><br>Le tue labbra somigliano un filo di scarlatto, e la tua bocca è graziosa; le tue gote, dietro al tuo velo, son come un pezzo di melagrana.
***
<h4>Song of Solomon: 4.4</h4><br>Il tuo collo è come la torre di Davide, edificata per essere un’armeria; mille scudi vi sono appesi, tutte le targhe de’ prodi.
***
<h4>Song of Solomon: 4.5</h4><br>Le tue due mammelle son due gemelli di gazzella, che pasturano fra i gigli.
***
<h4>Song of Solomon: 4.6</h4><br>Prima che spiri l’aura del giorno e che le ombre fuggano, io me ne andrò al monte della mirra e al colle dell’incenso.
***
<h4>Song of Solomon: 4.7</h4><br>Tu sei tutta bella, amica mia, e non v’è difetto alcuno in te.
***
<h4>Song of Solomon: 4.8</h4><br>Vieni meco dal Libano, o mia sposa, vieni meco dal Libano! Guarda dalla sommità dell’Amana, dalla sommità del Senir e dell’Hermon, dalle spelonche de’ leoni, dai monti de’ leopardi.
***
<h4>Song of Solomon: 4.9</h4><br>Tu m’hai rapito il cuore, o mia sorella, o sposa mia! Tu m’hai rapito il cuore con un solo de’ tuoi sguardi, con uno solo de’ monili del tuo collo.
***
<h4>Song of Solomon: 4.10</h4><br>Quanto son dolci le tue carezze, o mia sorella, o sposa mia! Come le tue carezze son migliori del vino, come l’odore de’ tuoi profumi e più soave di tutti gli aromi!
***
<h4>Song of Solomon: 4.11</h4><br>O sposa mia, le tue labbra stillano miele, miele e latte son sotto la tua lingua, e l’odore delle tue vesti è come l’odore del Libano.
***
<h4>Song of Solomon: 4.12</h4><br>O mia sorella, o sposa mia, tu sei un giardino serrato, una sorgente chiusa, una fonte sigillata.
***
<h4>Song of Solomon: 4.13</h4><br>I tuoi germogli sono un giardino di melagrani e d’alberi di frutti deliziosi, di piante di cipro e di nardo;
***
<h4>Song of Solomon: 4.14</h4><br>di nardo e di croco, di canna odorosa e di cinnamomo, e d’ogni albero da incenso; di mirra e d’aloe, e d’ogni più squisito aroma.
***
<h4>Song of Solomon: 4.15</h4><br>Tu sei una fontana di giardino, una sorgente d’acqua viva, un ruscello che scende giù dal Libano.
***
<h4>Song of Solomon: 4.16</h4><br>Lèvati, Aquilone, e vieni, o Austro! Soffiate sul mio giardino, sì che se ne spandano gli aromi! Venga l’amico mio nel suo giardino, e ne mangi i frutti deliziosi!
***
<h4>Song of Solomon: 5.1</h4><br>Son venuto nel mio giardino, o mia sorella, o sposa mia; ho còlto la mia mirra e i miei aromi; ho mangiato il mio favo di miele; ho bevuto il mio vino ed il mio latte. Amici, mangiate, bevete, inebriatevi d’amore!
***
<h4>Song of Solomon: 5.2</h4><br>Io dormivo, ma il mio cuore vegliava. Sento la voce del mio amico, che picchia e dice: "Aprimi, sorella mia, amica mia, colomba mia, o mia perfetta! Poiché il mio capo e coperto di rugiada e le mie chiome son piene di gocce della notte".
***
<h4>Song of Solomon: 5.3</h4><br>Io mi son tolta la gonna; come me la rimetterei? Mi son lavata i piedi; come l’insudicerei?
***
<h4>Song of Solomon: 5.4</h4><br>L’amico mio ha passato la mano per il buco della porta, e le mie viscere si son commosse per lui.
***
<h4>Song of Solomon: 5.5</h4><br>Mi son levata per aprire al mio amico, e le mie mani hanno stillato mirra le mie dita mirra liquida, sulla maniglia della serratura.
***
<h4>Song of Solomon: 5.6</h4><br>Ho aperto all’amico mio, ma l’amico mio s’era ritirato, era partito. Ero fuori di me mentr’egli parlava; l’ho cercato, ma non l’ho trovato; l’ho chiamato, ma non m’ha risposto.
***
<h4>Song of Solomon: 5.7</h4><br>Le guardie che vanno attorno per la città m’hanno incontrata, m’hanno battuta, m’hanno ferita; le guardie delle mura m’hanno strappato il velo.
***
<h4>Song of Solomon: 5.8</h4><br>Io vi scongiuro, o figliuole di Gerusalemme, se trovate il mio amico, che gli direte?… Che son malata d’amore.
***
<h4>Song of Solomon: 5.9</h4><br>Che è dunque, l’amico tuo, più d’un altro amico, o la più bella fra le donne? Che è dunque, l’amico tuo, più d’un altro amico, che così ci scongiuri?
***
<h4>Song of Solomon: 5.10</h4><br>L’amico mio è bianco e vermiglio, e si distingue fra diecimila.
***
<h4>Song of Solomon: 5.11</h4><br>Il suo capo è oro finissimo, le sue chiome sono crespe, nere come il corvo.
***
<h4>Song of Solomon: 5.12</h4><br>I suoi occhi paion colombe in riva a de’ ruscelli, lavati nel latte, incassati ne’ castoni d’un anello.
***
<h4>Song of Solomon: 5.13</h4><br>Le sue gote son come un’aia d’aromi, come aiuole di fiori odorosi; le sue labbra son gigli, e stillano mirra liquida.
***
<h4>Song of Solomon: 5.14</h4><br>Le sue mani sono anelli d’oro, incastonati di berilli; il suo corpo è d’avorio terso, coperto di zaffiri.
***
<h4>Song of Solomon: 5.15</h4><br>Le sue gambe son colonne di marmo, fondate su basi d’oro puro. Il suo aspetto è come il Libano, superbo come i cedri;
***
<h4>Song of Solomon: 5.16</h4><br>il suo palato è tutto dolcezza, tutta la sua persona è un incanto. Tal è l’amor mio, tal è l’amico mio, o figliuole di Gerusalemme.
***
<h4>Song of Solomon: 6.1</h4><br>Dov’è andato il tuo amico, o la più bella fra le donne? Da che parte s’è vòlto l’amico tuo? Noi lo cercheremo teco.
***
<h4>Song of Solomon: 6.2</h4><br>Il mio amico è disceso nel suo giardino, nell’aie degli aromi a pasturare i greggi ne’ giardini, e coglier gigli.
***
<h4>Song of Solomon: 6.3</h4><br>Io sono dell’amico mio; e l’amico mio, che pastura il gregge fra i gigli, è mio.
***
<h4>Song of Solomon: 6.4</h4><br>Amica mia, tu sei bella come Tirtsa, vaga come Gerusalemme, tremenda come un esercito a bandiere spiegate.
***
<h4>Song of Solomon: 6.5</h4><br>Storna da me gli occhi tuoi, che mi turbano. I tuoi capelli son come una mandra di capre, sospese ai fianchi di Galaad.
***
<h4>Song of Solomon: 6.6</h4><br>I tuoi denti son come un branco di pecore, che tornano dal lavatoio; tutte hanno de’ gemelli, non ve n’è alcuna che sia sterile;
***
<h4>Song of Solomon: 6.7</h4><br>le tue gote, dietro al tuo velo, son come un pezzo di melagrana.
***
<h4>Song of Solomon: 6.8</h4><br>Ci son sessanta regine, ottanta concubine, e fanciulle senza numero;
***
<h4>Song of Solomon: 6.9</h4><br>ma la mia colomba, la perfetta mia, è unica; è l’unica di sua madre, la prescelta di colei che l’ha partorita. Le fanciulle la vedono, e la proclaman beata; la vedon pure le regine e le concubine, e la lodano.
***
<h4>Song of Solomon: 6.10</h4><br>Chi è colei che appare come l’alba, bella come la luna, pura come il sole, tremenda come un esercito a bandiere spiegate?
***
<h4>Song of Solomon: 6.11</h4><br>Io son discesa nel giardino de’ noci a vedere le piante verdi della valle, a veder se le viti mettevan le loro gemme, se i melagrani erano in fiore.
***
<h4>Song of Solomon: 6.12</h4><br>Io non so come, il mio desiderio m’ha resa simile ai carri d’Amminadab.
***
<h4>Song of Solomon: 6.13</h4><br>(H7-1) Torna, torna, o Sulamita, torna, torna, che ti miriamo. Perché mirate la Sulamita come una danza a due schiere?
***
<h4>Song of Solomon: 7.1</h4><br>(H7-2) Come son belli i tuoi piedi ne’ loro calzari, o figliuola di principe! I contorni delle tue anche son come monili, opera di mano d’artefice.
***
<h4>Song of Solomon: 7.2</h4><br>(H7-3) Il tuo seno e una tazza rotonda, dove non manca mai vino profumato. Il tuo corpo è un mucchio di grano, circondato di gigli.
***
<h4>Song of Solomon: 7.3</h4><br>(H7-4) Le tue due mammelle paion due gemelli di gazzella.
***
<h4>Song of Solomon: 7.4</h4><br>(H7-5) Il tuo collo è come una torre d’avorio; i tuoi occhi son come le piscine d’Heshbon presso la porta di Bath-Rabbim. Il tuo naso e come la torre del Libano, che guarda verso Damasco.
***
<h4>Song of Solomon: 7.5</h4><br>(H7-6) Il tuo capo s’eleva come il Carmelo, e la chioma del tuo capo sembra di porpora; un re è incatenato dalle tue trecce!
***
<h4>Song of Solomon: 7.6</h4><br>(H7-7) Quanto sei bella, quanto sei piacevole, o amor mio, in mezzo alle delizie!
***
<h4>Song of Solomon: 7.7</h4><br>(H7-8) La tua statura è simile alla palma, e le tue mammelle a de’ grappoli d’uva.
***
<h4>Song of Solomon: 7.8</h4><br>(H7-9) Io ho detto: "Io salirò sulla palma, e m’appiglierò ai suoi rami". Siano le tue mammelle come grappoli di vite, il profumo del tuo fiato, come quello de’ pomi,
***
<h4>Song of Solomon: 7.9</h4><br>(H7-10) e la tua bocca come un vino generoso, che cola dolcemente per il mio amico, e scivola fra le labbra di quelli che dormono.
***
<h4>Song of Solomon: 7.10</h4><br>(H7-11) Io sono del mio amico, e verso me va il suo desiderio.
***
<h4>Song of Solomon: 7.11</h4><br>(H7-12) Vieni, amico mio, usciamo ai campi, passiam la notte ne’ villaggi!
***
<h4>Song of Solomon: 7.12</h4><br>(H7-13) Fin dal mattino andremo nelle vigne; vedremo se la vite ha sbocciato, se il suo fiore s’apre, se i melagrani fioriscono. Quivi ti darò le mie carezze.
***
<h4>Song of Solomon: 7.13</h4><br>(H7-14) Le mandragole mandano profumo, e sulle nostre porte stanno frutti deliziosi d’ogni sorta, nuovi e vecchi, che ho serbati per te, amico mio.
***
<h4>Song of Solomon: 8.1</h4><br>Oh perché non sei tu come un mio fratello, allattato dalle mammelle di mia madre! Trovandoti fuori, ti bacerei, e nessuno mi sprezzerebbe.
***
<h4>Song of Solomon: 8.2</h4><br>Ti condurrei, t’introdurrei in casa di mia madre, tu mi ammaestreresti, e io ti darei a bere del vino aromatico, del succo del mio melagrano.
***
<h4>Song of Solomon: 8.3</h4><br>La sua sinistra sia sotto il mio capo, e la sua destra m’abbracci!
***
<h4>Song of Solomon: 8.4</h4><br>O figliuole di Gerusalemme, io vi scongiuro, non svegliate, non svegliate l’amor mio, finch’essa non lo desideri!
***
<h4>Song of Solomon: 8.5</h4><br>Chi è colei che sale dal deserto appoggiata all’amico suo? Io t’ho svegliata sotto il melo, dove tua madre t’ha partorito, dove quella che t’ha partorito, s’è sgravata di te.
***
<h4>Song of Solomon: 8.6</h4><br>Mettimi come un sigillo sul tuo cuore, come un sigillo sul tuo braccio; perché l’amore è forte come la morte, la gelosia è dura come il soggiorno de’ morti. I suoi ardori sono ardori di fuoco, fiamma dell’Eterno.
***
<h4>Song of Solomon: 8.7</h4><br>Le grandi acque non potrebbero spegnere l’amore, e de’ fiumi non potrebbero sommergerlo. Se uno desse tutti i beni di casa sua in cambio dell’amore, sarebbe del tutto disprezzato.
***
<h4>Song of Solomon: 8.8</h4><br>Noi abbiamo una piccola sorella, che non ha ancora mammelle; che farem noi della nostra sorella, quando si tratterà di lei?
***
<h4>Song of Solomon: 8.9</h4><br>S’ella è un muro, costruiremo su lei una torretta d’argento; se ella è un uscio, la chiuderemo con una tavola di cedro.
***
<h4>Song of Solomon: 8.10</h4><br>Io sono un muro, e le mie mammelle sono come torri; io sono stata ai suoi occhi come colei che ha trovato pace.
***
<h4>Song of Solomon: 8.11</h4><br>Salomone aveva una vigna a Baal-Hamon; egli affidò la vigna a de’ guardiani, ognun de’ quali portava, come frutto, mille sicli d’argento.
***
<h4>Song of Solomon: 8.12</h4><br>La mia vigna, ch’è mia, la guardo da me; tu, Salomone, tienti pure i tuoi mille sicli, e se n’abbian duecento quei che guardano il frutto della tua!
***
<h4>Song of Solomon: 8.13</h4><br>O tu che dimori ne’ giardini, de’ compagni stanno intenti alla tua voce! Fammela udire!
***
<h4>Song of Solomon: 8.14</h4><br>Fuggi, amico mio, come una gazzella od un cerbiatto, sui monti degli aromi!
***
